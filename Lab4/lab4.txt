Нещасний той, хто ніколи не знав у своєму житті любові. Це почуття настільки багатогранне, неповторне, своєрідне, що важко хоча б приблизно з чимось його порівняти. Любов може бути зовсім різною: це і ніжні стосунки між двома закоханими людьми, і почуття матері до своєї дитини, захоплення своєю роботою, прив’язаність до свого домашнього улюбленця або ж відданість своїй рідній землі, своїй Батьківщині. Тому, я вважаю, що любов — це найкраще, найпрекрасніше, найсильніше почуття, яке народжується в наших серцях, щоб допомагати вершити нам чудеса і подвиги.

По-перше, коли людина по-справжньому кохає, то в ній розкривається величезна кількість талантів і можливостей. Коли серце наповнене чесними почуттями, здається, що можеш осилити все, гідно витримати усі негаразди і пройти через всі запропоновані долею перешкоди. Любов надихає, дарує силу і терпіння кожному, хто наважується впустити її у своє життя.

На полицях книжкових магазинів можна знайти сотні, тисячі бездоганних книжок, в яких оспіване почуття кохання. Але найкращою ілюстрацією запропонованого мною першого аргументу все ж є події, які розгортаються у п’єсі Івана Петровича Котляревського «Наталка Полтавка», де порушено тему щирого, вічного кохання між двома людьми. Любов між Наталкою і Петром вражає, саме вона подарувала їм терпіння, наполегливість і віру в щасливе майбутнє. Цих двох закоханих доля розлучила на довгі роки, вона віддалила їх одне від одного, поселивши у різних куточках рідної землі, але навіть це не зупинило їх, адже Петро зумів віднайти свою кохану, не знаючи жодної адреси і не уявляючи, де зараз знаходиться його обраниця. Наталці ж завдяки силі кохання до Петра вдавалося до останнього не приймати залицянь хлопців-молодиків, які палко бажали бути з нею поруч. Навіть возний Тетерваковський, вгледівши возз’єднання коханих після довгої розлуки, не втримався, розчулився і добровільно відмовився від права на Наталку, а на додачу ще і благословив молодят. То чи це не є тими подвигами і чудесами, на які підштовхує кожне живе серце справжня любов?

По-друге, не секрет, що саме любов може повністю змінити людину і навчити її робити те, що вона ніколи б не зробила, якби не любила по-справжньому. Саме щира любов навчає кожного з нас умінню прощати, тільки любов змушує нас до жертовності. А прощення і самопожертва, до речі, є одними з найрідкісніших здібностей сучасного людства, а завдяки любові ці два поняття все ж досі присутні у нашому житті.

Без перебільшень, найкращим прикладом другого аргументу буде слугувати відома усім дітям материнська любов. Тільки мама пробачає своїй дитині все і жертвує всім, чим тільки може, лише задля того, щоб її дитя було щасливим. У моєму житті довелося зустрітися з людиною, вчинок якої вразив би кожного. Олена Миколаївна була звичайним вчителем зі звичайної школи, але її життя в один момент змінилось: у її доньки почали відмовляти нирки, а в один «прекрасний» момент, після сильної застуди, лікарі сказали невтішні слова: «Вашій доньці потрібна термінова трансплантація нової нирки, її життя під загрозою». Шокована такими словами Олена Миколаївна не розгубилась, зібралась з останніми силами і наважилась на серйозний крок — вирішила подарувати дочці свою нирку, подарувати ще один шанс на життя. Це була справжня самопожертва, істинний подвиг, до якого цю тендітну жінку підштовхнула саме її материнська любов.

Отже, любов — це, безумовно, величезна сила, це найпрекрасніше почуття, яке розширює наші кордони і можливості. Любов дарує нам життя, любов робить нас супергероями. Тож ніколи не бійтеся і завжди пускайте любов у своє серце!